# -*- mode: mandoku-view; -*-
#+TITLE: 歐陽文忠公集
#+DATE: 2015-09-11 09:14:12.266134
#+PROPERTY: ID KR4d0069
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 43
#+PROPERTY: FILE SB04n0358-043歐阳文忠公文集居士集-卷第四十三.
<pb:KR4d0069_SBCK_043-1a>¶
居士集卷第四十三　歐陽文忠公集四十三¶
　　序七首¶
　　　送祕書丞宋君歸太學序¶
陋巷之士甘藜藿而脩仁義毀譽不干其守飢寒不¶
累其心此衆人以爲難而君子以爲易生于髙門丗¶
襲軒冕而躬布衣韋帶之行其驕榮佚欲之樂生長¶
于其間而不溺其習日見于其外而不動乎其中此¶
雖君子猶或難之學行足以立身而進不止材能足¶
以高人而志愈下此雖聖人亦以爲難也書曰不自¶
滿假又曰汝惟不矜不伐(一有/夫字)以舜禹之明(一有/且字)猶¶
<pb:KR4d0069_SBCK_043-1b>¶
以是爲相戒懼況其下者哉此誠可謂難也巳廣平¶
宋君宣獻公之子公以文章爲當丗宗師顯于朝廷¶
登于輔弼清德著于一時令名垂于後丗君少自立¶
不以門地驕于人旣長學問好古爲(一無/此字)文章天下¶
賢士大夫皆稱慕其爲人而君慊然常若不足于已¶
者守官太學甘寂寞以自處日與寒士往來而從先¶
生國子講論道德以求其益夫生而不溺其習此蓋¶
出其(一作/於)天性其見焉而不動于中者由性之明學¶
之而後至也學(一作/進)而不止髙而愈下予自其㓜見¶
其長行而不倦乆而愈篤可知其將無所不至焉也¶
<pb:KR4d0069_SBCK_043-2a>¶
孟子所謂孰能禦之者歟予陋巷之士也遭時奮身¶
&KR0060;位于朝守其貧賤之節其臨利害禍福之際常恐¶
其奪也以予行君子之所易者猶若是知君行聖賢¶
之所難者爲難能也歳之三月來自京師拜其舅氏¶
予得延之南齋聽其論議而慕其爲人雖與之終身¶
乆處而不厭也留之數日而去於其去也不能忘言¶
遂爲之序廬陵歐陽脩述¶
　　　送徐無黨南歸序¶
草木鳥獸之爲物衆人之爲人其爲生雖異而爲死¶
則同一歸於腐壞澌盡泯滅而巳而衆人之中有聖¶
<pb:KR4d0069_SBCK_043-2b>¶
賢者固亦生且死於其間而獨異於草木鳥獸衆人¶
者雖死而不朽逾(一作/愈)逺而彌存也其所以爲聖賢¶
者修之於身施之於事見之於言是三者所以能不¶
朽而存也修於身者無所不𫉬施於事者有得有不¶
得焉其見於言者則又有能有不能也施於事矣不¶
見於言可也自詩書史記所傳其人豈必皆能言之¶
士哉修於身矣而不施於事不見於言亦可也孔子¶
弟子有能政事者矣有能言語者矣若顔回者在陋¶
巷曲肱飢卧而巳其羣居則黙然終日如愚人然自¶
當時羣弟子皆推尊之以爲不敢望而(一作/以)及而後¶
<pb:KR4d0069_SBCK_043-3a>¶
丗更百千歳亦未有能及之者其不朽而存者固不¶
待施於事況於(一作/其)言乎予讀班固藝文志唐四庫¶
書目見其所列自三代秦漢以來著書之士多者至¶
百餘篇少者猶三四十篇其人不可勝數而散亡磨¶
滅百不一二存焉予竊悲其人文章麗矣言語工矣¶
無異草木榮華之飄風鳥獸好音之過耳也方其用¶
心與力之勞(一作/勤)亦何異衆人之汲汲營營而忽焉¶
以死者雖有遲有速(一作其遲/速雖異)而(一作/然)卒與三者同¶
歸於泯滅夫言之不可恃也蓋如此今之學者莫不¶
慕古聖賢之不朽而勤一丗以盡心於文字間(一無/此字)¶
<pb:KR4d0069_SBCK_043-3b>¶
者皆可悲也東陽徐生少從予學爲文章稍稍見稱¶
於人旣去而與羣士試於禮部得髙第由是知名(一/有)¶
(而/字)其文辭日進如水涌而山岀予欲摧其盛氣而勉¶
其思也故於其歸告以是言然予固亦喜爲文辭者¶
亦因以自警焉¶
　　　廖氏文集序¶
自孔子殁而(一無/此字)周(一有/益字)衰接乎戰國秦遂焚書六¶
經於是中絶漢興蓋乆而後出其散亂磨滅旣失其¶
傳然後諸儒因得措其異&KR0003;於其間如河圖洛書怪¶
妄之尤甚者余甞哀夫學者知守經以篤信而不知¶
<pb:KR4d0069_SBCK_043-4a>¶
僞&KR0003;之亂經也屢爲&KR0003;以黜之而學者溺其乆習之¶
傳反駭然非余以一人之見決千歳不可考之是非¶
欲奪衆人之所信(一作/好)徒自守而丗莫之從也余以¶
謂自孔子没至今二千歳之間有一歐陽脩者爲是¶
&KR0003;矣又二千歳焉知無一人焉與脩同其&KR0003;也又二¶
千歳將復有一人焉然則同者至于三則後之人不¶
待千歳而有也同予&KR0003;者旣衆則衆人之所溺者可¶
勝而(二字一/作以)奪也夫六經非一丗之書(一有/也字)其將與¶
天地無終極而存也以無終極視數千歳(一作/載)於其¶
間頃刻爾是則余之有待於後者逺矣非汲汲有求¶
<pb:KR4d0069_SBCK_043-4b>¶
於今丗也(一作今/之丗矣)衡山廖𠋣與余遊三十年已而岀¶
其兄偁之遺文百餘篇號朱陵編者其論洪範以爲¶
九疇聖人之法爾非有龜書岀洛之事也余乃知不¶
待千歳而有與余同於今丗者(一有/矣字)始余之待于後¶
丗也冀有因余言而同者爾若偁者未甞聞余言蓋¶
其意有所合焉然則舉今之丗固有不相求而同者¶
矣亦何待於數千歳(一作/載)乎廖氏家衡山丗以能詩¶
知名於湖南而偁尤好古能文章其德行聞于郷里¶
一時賢士皆與之遊以其不達而早死故不顯于丗¶
嗚呼知(一有/有字)所待者必有時而𫉬知(一有/有字)所畜者必¶
<pb:KR4d0069_SBCK_043-5a>¶
有時而施茍有志焉不必有求而後合余嘉與偁不¶
相求而兩得也於是乎書嘉祐六年四月十六日翰¶
林學士尚書吏部郎中知制誥充史館修撰歐陽脩¶
序¶
　　　外制集序(一作慶/曆制草)¶
慶曆三年春丞相吕夷簡病不能朝上旣更用大臣¶
銳意天下事始用諌官御史䟽追還夏竦制書旣而¶
召韓𤦺范仲淹於陜西又除冨弼樞密副使弼仲淹¶
𤦺皆惶恐頓首辭讓至五六不巳手詔趣𤦺等就道¶
甚急而弼方且入求對以辭不得見遣中貴人趣送¶
<pb:KR4d0069_SBCK_043-5b>¶
閤門使即受命嗚呼觀𤦺等之所以讓上之所以用¶
𤦺等者可謂聖賢相遭(一作/逢)萬丗一遇而君臣之際¶
何其盛也於是時天下之士孰不願爲材邪顧予何¶
人亦與其選夏四月召自滑臺入諌院冬十二月拜¶
右正言知制誥是時夏人雖數請命而西師尚未解¶
嚴京東累歳盗賊最後王倫暴起沂州轉劫江淮之¶
間而張海郭貌山等亦起商鄧以驚京西州縣之吏¶
多不稱職而民弊矣天子方&KR0099;然勸農桑興學校破¶
去前例以不次用人哀民之困而欲除其蠹吏知磨¶
勘法乆之弊而思别材不肖以進賢能患百職之不¶
<pb:KR4d0069_SBCK_043-6a>¶
修而申行賞罰之信蓋欲修法度矣予時雖掌誥命¶
猶在諌職常得奏事殿中從容盡聞天子所以更張¶
庶事憂閔元元而勞心求治之意退得載于制書以¶
諷曉訓勑在位者然予方與修祖宗故事又修起居¶
注又修編勑日與同舎論議治文書所省不一而除¶
目所下率不一二時巳迫丞相岀故不得專一思慮¶
工文字以盡導天子難諭之意而復誥命於三代之¶
文嗟夫學者文章見用于丗鮮矣況得施於朝廷而¶
又遭人主致治之盛若脩之鄙使竭其材猶恐不稱¶
而況不能專一其職此予所以常遺恨於斯文也明¶
<pb:KR4d0069_SBCK_043-6b>¶
年秋予岀爲河北轉運使又明年春權知成德軍事¶
事少間發嚮所作制草而閱之雖不能盡載明天子¶
之意於其所述百(一作/而)得一二足以章示後丗蓋王¶
者之訓在焉豈以予文之鄙而廢也於是録之爲三¶
卷予自直閣下儤直八十始滿不數日奉使河東還¶
即以來河北故其所作纔一百五十餘篇云三月二¶
十一日序¶
　　　禮部唱和詩序¶
嘉祐二年春予幸得從五人者於尚書禮部考天下¶
所貢士凡六千五百人蓋絶不通人者五十日乃於¶
<pb:KR4d0069_SBCK_043-7a>¶
其間時相與作爲古律長短歌詩雜言庶㡬所謂羣¶
居燕處言談之文亦所以宣其底滯而忘其倦怠也¶
故其爲言易而近擇而不精然綢繆反復若斷若續¶
而時發於竒怪雜以詼嘲𥬇謔及其至也徃徃亦造¶
於精微夫君子之博取於人者雖滑稽鄙俚猶或不¶
遺而況於詩乎古者詩三百篇其言無所不有惟其¶
肆而不放樂而不流以卒歸乎正此所以爲貴也於¶
是次而録之得一百七十三篇以傳於六家嗚呼吾¶
六人者志氣可謂盛矣然壯者有時而衰衰者有時¶
而老其岀處離合參差不齊則是詩也足以追惟平¶
<pb:KR4d0069_SBCK_043-7b>¶
昔握手以爲𥬇樂至於&KR0099;然掩卷而流涕嘘嚱者亦¶
將有之雖然豈徒如此而止也覽者其必有取焉廬¶
陵歐陽脩序¶
　　　内制集序¶
昔錢思公甞以謂朝廷之官雖宰相之重皆可雜以¶
他才處之惟翰林學士非文章不可思公自言爲此¶
語頗取怒(一作/怨)於逹官然亦自&KR0018;以爲至論今學士¶
所作文書多矣至於青詞齋文必用老子浮圖之&KR0003;¶
祈禳祕祝徃徃近於家人里巷之事而制詔(一作/誥)取¶
便於宣讀常拘以丗俗所謂四六之文其𩔖多如此¶
<pb:KR4d0069_SBCK_043-8a>¶
然則果可謂之文章者歟予在翰林六年中間進拜¶
二三大臣皆適不當直而天下無事四夷和好兵革¶
不用凡朝廷之文所以指麾號令訓戒約束自非因¶
事無以發明矧予中年早衰意思零落以非工之作¶
又無所遇以發焉其屑屑應用拘牽常格卑弱不振¶
冝可羞也然今文士尤以翰林爲榮選予旣罷職院¶
吏取予直草以日次之得四百餘篇因不忍棄況其¶
上自朝廷内及宫禁下曁蠻夷海外事無不載而時¶
政記日曆與起居郎舎人有所略而不記未必不有¶
取於斯焉嗚呼予且老矣方買田淮潁之間&KR0002;夫涼¶
<pb:KR4d0069_SBCK_043-8b>¶
竹簟之暑風曝茅簷之冬日睡餘支枕念昔平生仕¶
宦岀處顧瞻玉堂如在天上因覽遺藁見其所載職¶
官名氏以較其人盛衰先後孰在孰亡足以知榮寵¶
爲虚名而資𥬇談(一作/談𥬇)之一噱也亦因以誇於田夫¶
野老而已嘉祐六年秋八月二日廬陵歐陽脩序¶
　　　帝王丗次圖序¶
堯舜禹湯文武此六君子者可謂顯人矣而後丗猶¶
失其傳者豈非以其逺也哉是故君子之學不窮逺¶
以爲能而闕其不知愼所傳以惑丗也方孔子時周¶
衰學廢先王之道不明而異端之&KR0003;並起孔子患之¶
<pb:KR4d0069_SBCK_043-9a>¶
乃修正詩書史記以止紛亂之&KR0003;而欲其傳之信也¶
故略其逺而詳其近於書斷自唐虞以來著其大事¶
可以爲丗法者而巳至於三皇五帝君臣丗次皆未¶
甞道者以其丗逺而愼所不知也孔子旣没異端之¶
&KR0003;復興周室亦益衰亂接乎戰國秦遂焚書先王之¶
道中絕漢興乆之詩書稍岀而不完當王道中絕之¶
際竒書異&KR0003;方充斥而盛行其言徃徃反自託於孔¶
子之徒以取信於時學者旣不備見詩書之詳而習¶
傳盛行之異&KR0003;丗無聖人以爲質而不自知其取捨¶
眞僞至有博學好竒之士務多聞以爲勝者於是盡¶
<pb:KR4d0069_SBCK_043-9b>¶
集諸&KR0003;而論次&KR0004;無所擇而惟恐遺之也如司馬遷¶
之史記是矣以孔子之學上述前丗止於堯舜著其¶
大略而不道其前遷逺出孔子之後而乃上述黃帝¶
以來又詳悉其丗次其不量力而務勝冝其失之多¶
也遷所作本紀出於大戴禮丗本諸書今依其&KR0003;圖¶
而考之堯舜夏商周皆同岀於黃帝堯之崩也下傳¶
其四丗孫舜舜之崩也復上傳其四丗祖禹而舜禹¶
皆壽百歳稷契於髙辛爲子乃同父異母之兄弟今¶
以其丗次而下之湯與王季同世湯下傳十六丗而¶
爲紂王季下傳一丗而爲文王二丗而爲武王是文¶
<pb:KR4d0069_SBCK_043-10a>¶
王以十五丗祖臣事十五丗孫紂而武王以十四丗¶
祖伐十四丗孫而代之王何其繆哉嗚呼堯舜禹湯¶
文武之道百王之取法也其盛德大業見於行事而¶
後丗所欲知者孔子皆巳論著之矣其乆逺難明之¶
事後丗不必知不知不害爲君子者孔子皆不道也¶
夫孔子所以爲聖人者其智知所取捨皆如此¶
　　　後序¶
余旣略論帝王丗次而見本紀之失猶謂文武與紂¶
相去十五六丗其繆較然不疑而堯舜禹之丗相去¶
不逺尚冀其理有可通乃復以尚書孟子孔安國皇¶
<pb:KR4d0069_SBCK_043-10b>¶
甫謐諸書參考其壽數長短而尤乖戾不能合也據¶
書及諸&KR0003;云堯壽一百一十六歳舜壽一百一十二¶
歳禹壽百歳堯年十六即位在位七十年年八十六¶
始得舜而試之二年乃使攝政時舜年三十居試攝¶
通三十年而堯崩舜服堯喪三年畢乃即位在位五¶
十年而崩方舜在位三十三年命禹攝政凡十七年¶
而舜崩禹服舜喪三年畢乃即位在位十年而崩由¶
是言之當堯得舜之時堯年八十六舜年三十以此¶
推而上之是堯年五十七已見四丗之玄孫生一歳¶
矣舜居試攝及在位通八十二年而禹壽百歳以禹¶
<pb:KR4d0069_SBCK_043-11a>¶
百年之間推而上之禹即位及居舜喪通十三年又¶
在舜朝八十二年通九十五年則當舜攝試之&KR0004;年¶
禹纔六歳是舜爲玄孫年三十時見四丗之髙祖方¶
生六歳矣至於舜娶堯二女據圖爲曾祖姑雖古逺¶
丗異與今容有不同然人倫之理乃萬丗之常道必¶
不錯亂顚倒之如此然則諸家丗次壽數長短之&KR0003;¶
聖經之所不著者皆不足信也決矣¶
居士集卷第四十三¶
<pb:KR4d0069_SBCK_043-11b>¶
　熈寧五年秋七月男發等編定¶
　　紹熈二年三月郡人孫謙益校正¶
送祕書丞宋君序爲相戒懼(一無/爲字)乆處(一作/乆遊)¶
廖氏文集序千歳(一作數/千載)¶
外制集序諫職(一作/諫院)盡導(一作/盡道)¶
禮部唱和詩序三篇(一作/二篇)¶
帝王丗次圖序十四丗(四當作六/後序可證)¶
